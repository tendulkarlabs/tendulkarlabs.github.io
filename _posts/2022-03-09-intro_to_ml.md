# ओळख कृत्रिम बुद्धिमत्तेची 

वाचकहो नमस्कार! या लेखमालेत आपण कृत्रिम बुद्धिमत्ता अर्थात Artificial Intelligence क्षेत्रातील संधींविषयी माहिती सादर करणार आहोत.  हे क्षेत्र तुलनेने नवीन असल्यामुळे, सुरुवातीला आपण या क्षेत्राविषयी जाणून घेऊया. 

आर्टिफिशिअल इंटेलिजन्स अर्थात कृत्रिम बुद्धिमत्ता ही संगणक शास्त्राची (Computer Science) एक उपशाखा आहे ज्यामध्ये संगणकाला मानवाप्रमाणे बुद्धिमान करता येईल का आणि कसे या विषयी संशोधन केले जाते. संगणकाला मुळात स्वतःची बुद्धी नसते, सांगणाकडून काम करून घेण्यासाठी आपल्याला विशिष्ट आज्ञावली (Program) लिहावी लागते.  समजा आपणास संगणकाकडून दोन अंकाची बेरीज करून घ्यायची असेल तर त्या विषयीची आज्ञावली आपणास लिहावी लागते.  ही आज्ञावली आपल्याला संगणकाला समजणाऱ्या भाषेत लिहावी लागते.  उदाहरणार्थ जावा, सी, सी++, पायथॉन इत्यादी संगणकीय भाषांमध्ये ही आज्ञावली लिहावी लागते.  म्हणजेच, प्रत्येक नवीन कामासाठी आपल्याला स्वतंत्र आज्ञावलीचा गरज पडते. 

आज्ञावली लिहिल्याशिवाय संगणकाकडून काम करून घेता येईल का असा प्रश्न शास्त्रज्ञांच्या मनात उपस्थित झाला आणि त्या विषयीचे संशोधन कृत्रिम बुद्धिमत्ता या ज्ञान शाखेत करण्यात येत आहे. मागील काही वर्षांमध्ये यातील काही संशोधन काही   च्या माध्यमातून थेट सामान्य माणसाच्या हाती उपलब्ध झाले आहे.  उदाहरणार्थ गुगल फोटो या अँड्रॉइड अँपमध्ये आपण आपले फोटो भाषेच्या माध्यमातून सहज शोधू शकतो.  "आशिषचे समुद्रकिनाऱ्यावरील फोटो" असे आपल्या भाषेच्या माध्यमातून फोटो शोधू शकतो. युट्युब वरील यासारखे अजून काही विडिओ किंवा ऑनलाईन शॉपिंग(ऍमेझॉन/फ्लिपकार्ट) मधील यासारख्या वस्तू हेही कृत्रिम बुद्धिमत्तेचा अविष्कार आहे. 

या प्रणाली कशा बनविल्या जातात ते आता आपण थोडक्यात पाहूया: एखादी गोष्ट संगणकाकडून करून घेण्यासाठी आपल्याला तशी आज्ञावली लिहावी लागते हे आपण या लेखात पूर्वी पाहिले आहे.  या आज्ञावली मध्ये आपल्याला नियम लिहावे लागतात.  उदा. बेरजेची आज्ञावली मध्ये बेरजेच्या नियम लिहावा लागतो.  एकदा का आज्ञावली तयार झाली की आपणास दिलेल्या संख्याची बेरीज करून मिळते.  आता हेच काम कृत्रिम बुद्धिमत्तेच्या साहाय्याने करायचे झाल्यास आपल्याला संख्या आणि त्यांची बेरीज या स्वरूपात अनेक उदाहरणे द्यावी लागतात.  या उदाहरणांचा वापर करून संगणक बेरजेचे तंत्र शिकतो.  थोडक्यात सांगायचे झाल्यास पारंपारिक पद्धतीत एखादे काम संगणकाकडून करून घ्यायचे असल्यास त्या कामाचे नियम आज्ञावलीच्या माध्यमातून मांडावे लागतात.  आणि तेच काम कृत्रिम बुद्धिमत्तेच्या साहाय्याने करायचे असल्यास त्या कामाची उदाहरणे संगणकाला उपलब्ध करून द्यावी लागतात.  या उदाहरणांच्या साहाय्याने संगणक ते विशिष्ट काम आत्मसात करण्याचा प्रयत्न करतो.

पुढील भागात आपण काही विशिष्ट उदाहरणांच्या साहाय्याने या संकल्पना समजून घेण्याचा प्रयत्न करू.  या सर्व प्रवासात त्याची आपल्याला फार मोठी मदत होणार आहे त्या संगणकाला स्मरून हा लेख इथे संपवूया: ||ॐ श्री संगणेशाय नमः||

या गुढीपाडव्याच्या निमित्ताने आपण ओळख कृत्रिम बुद्धिमत्तेची ही लेखमाला सुरु करत आहोत.  या लेखमालेचा उद्देश हे शास्त्र सोप्या भाषेत सकल मराठी जनांपर्यंत पोहोचविणे हा आहे.  या लेखमालेतील बहुसंख्य लेख कृत्रिम बुद्धिमत्तेची विविध अनुप्रयोगांबद्दल असतील.  यातील लेखांमध्ये त्या त्या अनुप्रयोगांमध्ये वापरलेल्या तंत्राची थोडक्यात सोप्या भाषेत ओळख करून देण्याचा प्रयत्न करेन.  यापूर्वी २०२० मध्ये सकाळ दैनिकांमध्ये संधी कृत्रिम बुद्धिमत्तेच्या हे लेखमाला मी चालवली होती. 
